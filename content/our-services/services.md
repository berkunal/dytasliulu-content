---
title: ""
date: 2020-02-10T21:13:15-08:00
draft: false
---

## Obezite ve Kilo Kontrolü
Dünya Sağlık Örgütü obeziteyi; sağlığı bozacak ölçüde vücutta aşırı yağ birikmesi olarak tanımlanmıştır.

Obezite; besinlerle alınan enerjinin harcanan enerjiden fazla olması ve fazla enerjinin vücutta yağ olarak depolanması sonucu ortaya çıkan, yaşam kalitesini ve süresini olumsuz yönde etkileyen bir hastalık olarak kabul edilmektedir.

Günümüzde hareketsiz bir yaşam biçiminin getirisi olarak obeziteye yatkınlık artmıştır.

##### Obezitenin Neden Olduğu Sağlık Sorunları Nelerdir?
* Tip 2 diyabet
* Kalp-damar hastalıkları
* Tansiyon
* Kanser
* Psikolojik problemler

##### Obezite Nasıl Saptanır?
* Beden kütle indeksinin (vücut ağırlığınızın boyunuzun metre cinsinden karesine bölündüğünde elde edilen değer) 30kg/cm2’ den yüksek olması
* Yağ oranının erkeklerde %25, kadınlarda ise %30’un üzerinde olması
* Bel çevresinin erkeklerde 102 cm, kadınlarda ise 88 cm’den yüksek olması

## Hastalıklarda Beslenme ve Diyet Tedavisi
Hastalıklarda beslenme, hastalık esnasında tedavi sürecini desteklemek ve hastanın hayat kalitesini artırmak amaçlı olarak uygulanır. Doğru tanı ve doğru beslenme tedavisi hastalıklardaki başarıyı da beraberinde getiren etmenlerin başında gelmekte ve yaşam boyu sürmektedir.
Kişinin hastalığının çeşidi ve seyrine, kan bulgularına, cinsiyetine, yaşına, beslenme alışkanlıkları ve imkanlarına uygun olarak hazırlanan bir beslenme programı ile hastalığın seyri yavaşlatılabilir, iyileşme hızı artırılabilir ve kişinin yaşam kalitesi arttırılarak; süreç tamamen kontrol altına alınabilir.

* Obezite
* Kanser
* Hipertansiyon
* Diyabet ve insülin direnci
* Kalp-damar hastalıkları
* Kemik ve eklem hastalıkları
* Sindirim sistemi hastalıkları
* Tiroit hastalıkları
* Böbrek hastalıkları
* Metabolik sendrom
* Polikistik over sendromu (PCOS) vb. yaygın görülen hastalıkların tedavisinde tıbbi beslenme tedavisi elzemdir.
Hastalıkların tedavisinde tek başına ilaç yeterli olmayıp, doğru beslenme tedavisi ve fiziksel aktivite desteği ile alınan verim maksimum olmaktadır.

## Yeme Davranış Bozukluklarında Beslenme
Yeme bozukluğu, bireyin mental ve duygusal durumundan kaynaklanarak, aşırı yeme veya yetersiz beslenmesi durumudur.
Yeme bozuklukları 3 gruba ayrılır:
* Anoreksiya Nervoza
* Bulumia Nervoza
* Ortoreksiya Nervoza

#### Anoreksiya Nervoza: 
Anoreksiyada kişiler; besin alımına, kiloya ve zayıflığa karşı takıntılıdırlar. Zayıf olmalarına rağmen, bunu inkar edip kilo almak istemezler. Yemek yemeyi reddederler ve kilo almaktan aşırı derecede korkarlar. Genellikle genç kızlarda daha fazla görülmektedir. Müdahale edilmezse ölümle sonuçlanabilir. Birey besinsel ihtiyaçlarına ve sağlık durumuna göre bir beslenme planı ile takip edilmelidir. 

#### Bulumia Nervoza:
Aşırı besin tüketiminden duyulan suçluluk nedeniyle kusma, laksatif veya diüretik kullanımı ile tanımlanabilecek bir psikolojik rahatsızlıktır. Bu tip bireyler genellikle standart ve hızlı kilo verdiren bir diyet uygular ve bunun sonucu olarak açlık krizine girerler. Açlık krizinde kendilerini kaybederek hızlı ve çok miktarda besin tüketirler ve sonrasında pişman olarak kusarlar. Bulmia hastalarının mutlaka kendi durumlarına uygun bir beslenme programını takip etmeleri gerekir.

#### Ortoreksiya Nervoza:
Sağlıklı beslenmenin takıntı haline gelmesi durumudur. Kişi birçok besinin sağlıksız olduğunu düşünür, sağlıksız her şeyin en doğalını bulmayı amaçlar, enerjisi düşük besinleri tercih eder ve çok az yemek yer. Bu kişilerin sağlıklı ve kişiye özel bir beslenme programı takip etmesi gerekir.

Yeme davranış bozukluklarında tedavi zordur ve sabır gerektirmektedir. Aile, psikolog ve diyetisyen desteğinin bir arada olduğu tedavi ile etkili sonuçlar alınabilmektedir. Aksi takdirde yeme bozuklukları; fiziksel, psikolojik sonuçlar doğurduğu gibi kronik hastalıkları da beraberinde getirebilir.

Tedavi süreci birkaç aydan birkaç yıla kadar uzayabilmektedir.

## Hamilelik Döneminde Beslenme ve Kilo Kontrolü
Sağlıklı beslenme hayatın her döneminde önemli olduğu gibi hamilelik döneminde de çok önemlidir. Anne karnındaki bebeğin fiziksel ve mental açıdan sağlıklı olarak dünyaya gelebilmesi için annenin yeterli ve dengeli beslenmesi en önemli unsurlardandır.

Gebelik süresince uygun ağırlık kazanımı çok önemlidir. Sağlıklı yetişkin kadınlar için gebelik süresince gerekli ağırlık kazanımı 10-14 kg arasında değişmektedir. Gebelik süresince yetersiz ağırlık kazanımı (6 kg’ın altında) düşük doğum ağırlıklı bebek dünyaya getirme riskini artırmaktadır. Alınan fazla kilolar ise anne için risk oluşturmanın yanında bebeğin gelişimine ve doğum zorluklarına neden olmaktadır. 

## Emziklik Döneminde Beslenme
Hamilelik dönemindeki beslenme bebeğin sağlıklı bir şekilde dünyaya gelmesi için her ne kadar önemliyse, emzirme dönemi içinde o kadar önemlidir. Bu dönemde emziren kadınlar hem doğum öncesi vücut ölçülerine kavuşmak hem de süt miktarını ve kalitesini artırmak isterler; ancak unutulmamalıdır ki annenin yeterli miktarda ve nitelikli süt üretebilmek için doğru beslenmesi çok önemlidir.

## Okul Öncesi Dönem ve Adölesan Dönemde Beslenme
Küçük yaşta kazanılacak olan sağlıklı beslenme alışkanlığı, ömür boyu sürecek bir davranış biçimi demektir. Çocukluk ve ergenlik döneminde obeziteye eğilim gittikçe artmaktadır. Uluslararası Obezite Komisyon Raporu'nda dünya çapında 5-17 yaş arası her 10 çocuktan birinin fazla kilolu ya da obez olduğu bildirilmiştir.

Çocukluk çağı şişmanlığı, çocuğun gelecek dönemdeki sağlığını da etkileyebilecek bir sağlık tehdidi olarak algılanmalıdır. Çocuğun sağlıklı olarak büyüme ve gelişmesi için sağlıklı vücut ağırlığına ulaşması gerekir. Fakat çocuklar büyüme ve gelişmeleri olumsuz etkilenebileceğinden ötürü bilinçsiz zayıflama diyeti uygulamamalıdır. Bunun yerine kendi besinsel ihtiyaçlarını karşılayacak nitelikte yeterli, dengeli ve sağlıklı beslenme programı uygulamalıdırlar. Bu beslenme programı uzman bir diyetisyen tarafından çocukla birlikte oluşturulmalıdır. Haftalık kontrollerle kilo vermesi ve büyümesi gözlenmelidir. 

## Sporcu Beslenmesi
Yeterli ve dengeli beslenmek sağlıklı olabilmenin öncelikli koşuludur. İster sağlıklı olmak, kilo vermek veya fit olmak için yapılsın, isterse performans sporcusu olup resmi müsabakalara katılmak için yapılsın, her yaş ve cinsiyetten bireyin spora olan ilgisi artmaktadır. Yapılan sporun etkinliğini artırmak ve beklenen olumlu etkileri görmede spor %30, beslenme %70 etkilidir. 

Bireyin günlük fiziksel aktiviteleri, antreman süresi ve çeşidi, yaşı, cinsiyeti besin ögesi gereksinimlerini etkilemektedir. Ayrıca spor öncesi ve sonrası öğünlerin içerikleri, öğün tüketim saatleride çok önemlidir ve ayrıntılı planlanmalıdır.

Doğru bir beslenme programı ile yapılan egzersizin etkinliği maksimuma ulaşır ve birey kendini zinde hisseder. Yeterli ve dengeli bir diyet, hastalanma ve sakatlanma riskini minimuma indirir.

Sonuç olarak egzersiz uygun beslenme uygulamaları ile tamamlanmalıdır. Doğru beslenme sayesinde sağlığın daha iyi korunması ve bireylerin olumlu her türlü etkiyi görmesi mümkün olabilmektedir.

## Online Diyet
Diyetisyene gitmek için vakit bulamıyorsanız, çevrenizde böyle bir imkan yok ise; hangi şehir veya ülkede olduğunuz artık önemli değil! İdeal kilonuza ulaşmak ve sağlıklı beslenme alışkanlıkları elde etmek istiyorsanız; Uzman Diyetisyen Aslı Ulu, online diyet programı ile bir tık kadar uzağınızda…

Online diyet sürecine başlamadan önce aşağıda bulunan kan tahlillerini yaptırmanızı ve online diyet formunu doldurup mail yolu ile bana iletmenizi isteyeceğim. Telefon veya mail yolu ile sizinle iletişime geçerek; kişisel özelliklerinize ve hedefimize en uygun beslenme programını birlikte oluşturacağız.

Programımızı başlattığımız günden sonra haftanın aynı günü sizden tartı ve mezura ölçüm sonucu isteyeceğim gerek sonuca gerekse programımızın gidişatına göre yeni haftamızın beslenme programını oluşturup size ileteceğim. 

Aylık program toplam 4 hafta sürmektedir. Beslenme programınızı haftalık olarak yeniliyorum.

Bu süreçte aklınıza takılanları whatsapp üzerinden, mesaj yoluyla veya telefonla iletebilirsiniz.
